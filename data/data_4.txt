Rafał systematycznie i często opuszczał zajęcia szkolne. Z równą częstotliwością
i systematycznością mama Rafała bądź pisała mu usprawiedliwienia lub osobiście
u wychowawczyni przedstawiała barwne historie, dlaczego jej kochany Rafałek nie mógł być
w szkole. Niestety prawda była taka, że Rafał doskonale wykorzystywał piękną acz w pewnych
aspektach naiwną miłość swojej mamy, która uległa każdej jego zachciance, symulacji choroby,
dawała wiarę pełnym fantazji historiom, opowiadanym przez syna o niedobrych nauczycielach
i permanentnym szkolnym stresie gimnazjalisty z drugiej klasy. Żaden argument wychowawczyni,
ani pedagog szkolnej nie złamał rodzicielskiej solidarności mamy Rafała. Rafał po czterech latach
zakończył edukację gimnazjalną i znalazł się w prywatnej szkole opłacanej przez mamę.
Źle rozumiana i przeżywana solidarność rodziców ze swoim dzieckiem w kontekście szkolnym
wynika między innymi z ich nieprawidłowych postaw wobec trudności szkolnych ich dziecka.
Pierwszą z nich jest lęk połączony z perfekcjonizmem. Jeśli dziecko przeżywa jakieś trudności
w szkole o charakterze dydaktycznym czy wychowawczym rodzice lękają się o dalszą przyszłość
dziecka. W takich wypadkach niejednokrotnie za daleko idzie ich pomoc w odrabianiu zadań
domowych – w przypadkach skrajnych rodzice wyręczają w tym dziecko, nieraz angażując do tego
innych członków rodziny – starsze rodzeństwo, dziadków, znajomych. Powodem takiego
postępowania jest troska, aby dziecku zapewnić odpowiednią przyszłość edukacyjną, szczególnie
taką jaką sobie dla niego wymarzyli, nie licząc się z jego umiejętnościami, talentami,
zainteresowaniami czy wreszcie potrzebami i możliwościami. Dziecko, wówczas traci wiarę we
własne siły lub całkowicie zwalnia się z obowiązków szkolnych. Efektem „solidarności lękowoperfekcjonistycznej” rodziców do jest zaniżona samoocena dziecka. To zaś prowadzi do
przeżywania, przez niektóre z nich, permanentnego zagrożenia i lęku, gdy mają udzielać
odpowiedzi czy wykonywać jakieś zadania na lekcji.
Druga postawa obrazująca źle rozumianą solidarność z dzieckiem to postawa agresywna.
W przypadku trudności dziecka w szkole rodzice reprezentujący taką postawę stają po stronie
swojej pociechy, solidaryzują się z nią i swoją agresję kierują na szkołę lub na konkretne osoby
wychowawców czy nauczycieli. Są to te wszystkie przypadki, gdy rodzice w rozmowach
i dyskusjach rodzinnych w obecności dziecka podważają autorytet nauczyciela i szkoły. Również
niejednokrotnie ma to miejsce w szkole, gdy w obecności dziecka, czasami przy całej klasie,
podważany jest autorytet wychowawczy i dydaktyczny nauczycieli. (Dochodzi czasami nawet do
agresji fizycznej rodziców wobec nauczyciela w obecności całej klasy). W wypadku „solidarności
agresywnej” rodzice kierując się źle pojętym interesem własnym czy ich dziecka bronią je, nie
doszukując się prawdziwych przyczyn zaistniałych trudności wychowawczych lub edukacyjnych.
Dziecko niejednokrotnie przeżywa zawstydzenie taką postawą swoich rodziców, w efekcie izoluje
się lub wchodzi w patologiczne grupy nieformalne, bądź czując się „wzmocnione” „odwagą”
rodziców przybiera postawę pogardy i przekonania, że nic i nikt im nie zrobi, a szkołę i tak musi
skończyć, a jak nie, to szkoła poleci w rankingu.
Trzecia postawa rodziców to beztroska. Wynika ona bądź z ogólnego braku odpowiedzialności
życiowej rodziców lub chęci taniego „kupienia” dziecka i niejako przeciągnięcia go na swoją
stronę. Postawa beztroski manifestuje się nie tylko w środowisku rodzinnym, ale także w miejscu
pracy rodziców i beztroskim traktowaniu przez nich znaczenia nauki szkolnej dla życiowych
perspektyw dziecka. W praktyce szkolnej można zaobserwować grupę rodziców, którzy zdają się
mówić jakoś to będzie, dziecko sobie samo poradzi, przecież od tego jest szkoła, aby mój Zenek
wyrósł na ludzi. Druga grupa rodziców to „niespełnieni kumple”. „Rodzice – kumple” przy
pojawiających się trudnościach szkolnych swoich dzieci chcą zaskarbić uwagę dzieci lub ją
podtrzymać. W tym celu „kumplowska solidarność” rodziców polega na przywołaniu na pamięć ich
osobistych trudności ze szkołą, nie zawsze dobrze rozwiązanych, i pocieszaniu dziecka, iż oni także
szkoły, a szczególnie pani od matematyki nie lubili. Prowadzi to do identyfikacji rodziców
z dzieckiem i dziecka z rodzicami, i powstania „kumplowskiej koalicji” do zwalczania niedobrej
szkoły i złych nauczycieli.